# 郑伯克段于鄢

[先秦](https://so.gushiwen.org/shiwen/default.aspx?cstr=先秦)：[左丘明](https://so.gushiwen.org/authorv_1585930d4e76.aspx)

　　初，郑武公娶于申，曰武姜。生庄公及共叔段。庄公寤生，惊姜氏，故名曰“寤生”，遂恶之。爱共叔段，欲立之，亟请于武公[^1]，公弗许。及庄公即位，为之请制[^2]。公曰：“制，岩邑[^3]也，虢叔死焉[^4]，佗邑唯命。”请京，使居之，谓之“京城大叔”[^5]。

　　祭仲曰：“都城过百雉[^6]，国之害也。先王之制：大都，不过参国之一；中，五之一；小，九之一。今京不度[^7]，非制也[^8]，君将不堪[^9]。”公曰：“姜氏欲之，焉辟害[^10]？”对曰：“姜氏何厌之有？不如早为之所[^11]，无使滋蔓。蔓，难图[^12]也。蔓草犹不可除，况君之宠弟乎？”公曰：“多行不义，必自毙，子姑待之。”

　　既而[^13]大叔命西鄙、北鄙贰于己。公子吕曰：“国不堪贰，君将若之何？欲与大叔，臣请事之；若弗与，则请除之，无生民心。”公曰：“无庸[^14]，将自及。”大叔又收贰以为己邑，至于廪延。子封曰：“可矣。厚将得众。”公曰：“不义不昵，厚将崩。”

　　大叔完聚[^15]，缮甲兵，具卒乘，将袭郑。夫人将启之[^16]。公闻其期，曰：“可矣！”命子封帅车二百乘以伐京。京叛大叔段。段入于鄢，公伐诸鄢[^17]。五月辛丑，大叔出奔共[^18]。

　　书曰：“郑伯克段于鄢。”段不弟，故不言弟；如二君，故曰克；称郑伯，讥失教也；谓之郑志。不言出奔，难之也。

　　遂置姜氏于城颍，而誓之曰：“不及黄泉，无相见也。”既而悔之。颍考叔为颍谷封人，闻之，有献于公。公赐之食。食舍肉。公问之，对曰：“小人有母，皆尝小人之食矣，未尝君之羹。请以遗之。”公曰：“尔有母遗，繄我独无！”颍考叔曰：“敢问何谓也？”公语之故，且告之悔。对曰：“君何患焉？若阙地及泉，隧而相见，其谁曰不然？”公从之。公入而赋：“大隧之中，其乐也融融！”姜出而赋：“大隧之外，其乐也洩洩！”遂为母子如初。

　　君子曰：“颍考叔，纯孝也。爱其母，施及庄公。《诗》曰：‘孝子不匮，永锡尔类[^19]。’其是之谓乎？”



[^1]: 屡次向武公请求。亟，屡次。于，介词，向。
[^2]: 制：地名，即虎牢，河南省荥（xíng）阳县西北。
[^3]: 岩邑：险要的城镇。岩，险要。邑，人所聚居的地方。
[^4]: 佗邑唯命：别的地方，听从您的吩咐。佗，同“他”，指示代词，别的，另外的。唯命，只听从您的命令。
[^5]: 谓之京城大（tài）叔：京地百姓称共叔段为京城太叔。大，同“太”。王力、朱骏声作古今字。《说文》段注：“太从大声，后世凡言大，而以为形容未尽则作太，如大宰，俗作太宰，大子，俗作太子，周大王俗作太王是也。
[^6]: 都邑的城墙超过了300丈。都：《左传·庄公二十八年》“凡邑有宗庙先君之主曰都”。指次于国都而高于一般邑等级的城市。 雉：古代城墙长一丈，宽一丈，高一丈为一堵，三堵为一雉，即长三丈。
[^7]: 不合法度。
[^8]: 不是先王定下的制度。
[^9]: 不堪：受不了，控制不住的意思。
[^10]: 焉辟害：哪里能逃避祸害。辟，“避”的古字。
[^11]: 为之所：给他安排个地方，双宾语，即重新安排。
[^12]: 图：除掉。
[^13]: 既而：固定词组，不久。
[^14]: 无庸：不用。“庸”、“用”通用，一般出现于否定式。
[^15]: 完聚：修治（城郭），聚集（百姓）。完，修葺（qì）。
[^16]: 武姜将要为共叔段作内应。夫人，指武姜。启之，给段开城门，即作内应。启，为动用法。
[^17]: 庄公攻打共叔段在鄢邑。诸：之于，合音词 。
[^18]: 出奔共：出逃到共国(避难)。奔，逃亡。
[^19]: 孝子不匮，永锡尔类：匮，尽。锡，通赐，给与。
