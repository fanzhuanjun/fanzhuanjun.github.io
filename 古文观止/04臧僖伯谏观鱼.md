# 臧僖伯谏观鱼

[先秦](https://so.gushiwen.org/shiwen/default.aspx?cstr=先秦)：[左丘明](https://so.gushiwen.org/authorv_1585930d4e76.aspx)

　　春，公将如棠观鱼者。臧(zāng)僖(xī)伯谏(jiàn)曰：“凡物不足以讲大事，其材不足以备器用，则君不举焉。君将纳民于轨物者也。故讲事以度(duó)轨量，谓之‘轨’；取材以章物采，谓之‘物’。不轨不物，谓之乱政。乱政亟(qì)行，所以败也。故春蒐(sōu)夏苗秋狝(xiǎn)冬狩(shòu)，皆于农隙(xì)以讲事也。三年而治兵，入而振旅，归而饮至，以数军实。昭文章，明贵贱，辨等列，顺少长，习威仪也。鸟兽之肉不登于俎(zǔ)，皮革齿牙骨角毛羽不登于器，则君不射，古之制也。若夫山林川泽之实，器用之资，皂(zào)隶之事，官司之守，非君所及也。”

​		公曰：“吾将略(lüè)地焉。”遂往，陈鱼而观之。僖伯称疾不从。

​		书曰：“公矢鱼于棠(táng)。”非礼也，且言远地也。